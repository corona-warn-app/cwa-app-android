<p>
    <strong>Corona-Warn-App</strong>
</p>
<p>
    <strong>Kullanım Koşulları</strong>
</p>
<p>
    İÇERİK
</p>
<p>
    1. Uygulamanın işlevleri nelerdir? 
</p>
<p>
    2. Düşük risk veya daha yüksek risk, ne anlama gelir?
</p>
<p>
    3. Riske maruz kalınca - ne yapmalıyız? 
</p>
<p>
    4. Uygulama, enfeksiyondan korunma sağlamaz
</p>
<p>
    5. Test sonuçlarının çağrılması 
</p>
<p>
    6. Bir uyarının tetiklenmesi 
</p>
<p>
    7. Uygulamanın kullanım gereksinimleri 
</p>
<p>
    8. Uygulamanın sınırları
</p>
<p>9. Kullanım hakları
</p>
<p>
    10. Kullanılabilirliğe ve değişikliklere ilişkin önemli bilgiler
</p>
<p>
    11. Garanti yok 
</p>
<p>
    12. Uygulamanın iOS sürümü için özel koşulları
</p>
<p>
    13. Sonuç hükümleri 
</p>
<p>
    Uygulamanın yayımcısı:
</p>
<p>
    Robert Koch-Institut ( Robert Koch Enstitüsü)
</p>
<p>
    Nordufer 20
</p>
<p>
    13353 Berlin ("<strong>RKI</strong>")
</p>
<p>
    Başkanı tarafından temsil edilir. Bu Kullanım Koşulları ile ilgili
    sorularınız, şikayetleriniz ve talepleriniz için, +49 30 18754-5100
    numaralı telefon üzerinden ve CoronaWarnApp@rki.de adresinden e-posta
    yoluyla RKI ile iletişime geçebilirsiniz.
</p>
<p>
    Lütfen bu kullanım koşullarını dikkatlice okuyunuz. Bu Kullanım Koşulları,
    gelecekteki sürümler (yamalar, güncellemeler ve yükseltmeler) ve RKI
    tarafından şu sıralar sunulan veya gelecekte sunulacak olan ilgili diğer
    hizmetlerin (“<strong>CWA hizmetleri</strong>”) kullanımı da dahil olmak üzere,
    Corona-Warn-App’ı (“<strong>Uygulama</strong>”) kullanımınızı düzenler. Bu Kullanım
    Koşullarını, istediğiniz zaman Uygulamadaki “Uygulama bilgileri” ve “
    https://www.coronawarn.app/assets/documents/cwa-eula-tr.pdf
    üzerinden erişebilirsiniz. Ayrı olarak sunulan Veri Gizliliği Beyanı (Bkz.
    “Uygulama bilgileri” ve
    https://www.coronawarn.app/assets/documents/cwa-privacy-notice-tr.pdf
    ), bu Kullanım Koşullarının bir parçası değildir. Ancak, yine de Veri
    Gizliliği Beyanını dikkatlice okuyunuz.
</p>
<p>
    Uygulama, iOS cihazlar için Apple AppStore’dan ve Android cihazlar Google
    Play’den temin edilebilir. Apple veya Google’dan gelen uygulamaların genel
    kullanım koşulları, RKI ile ilgili olarak geçerli değildir. RKI,
    Uygulamanın içeriğinden, bakım ve servis çalışmalarından ve Uygulamayla
    ilgili olabilecek hak taleplerinden yegane sorumludur.
</p>
<p>
    Uygulamayı yüklediğinizde ve kullandığınızda, bu Kullanım Koşullarını kabul
    etmiş olursunuz. Kullanım Koşullarını kabul etmiyorsanız, Uygulamayı
    yükleyemez veya kullanamazsınız (ve tekrar silmeniz gerekir) ve Uygulama
    ile ilişkili hizmetleri ve sistemleri de kullanamazsınız. Açık kaynak
    lisansları kapsamındaki olası haklar, Uygulamanın kaynak koduyla ilgili
    olarak saklı kalır.
</p>
<p>
    Uygulamayı yüklediğiniz cihazı, üçüncü kişilere verirseniz ve onlar
    Uygulamayı kullansalar bile bu Kullanım Koşullarına yerine getirilmesinden
    siz sorumlu olursunuz.
</p>
<p>
    Uygulama, en az 16 yaşında olan kişilere yönelik hazırlanmıştır.
</p>
<p>
    1. UYGULAMANIN İŞLEVLERİ NELERDİR? 
</p>
<p>
    Uygulamanın amacı, SARS-CoV-2 enfeksiyon zincirini erken aşamada kesmektir.
    Bu bağlamda kullanıcıların, SARS-CoV-2 pandemisinin kontrol altına
    alınmasına katkıda bulunmak ve kendilerini gönüllü olarak izole
    edebilmeleri için, enfekte insanlarla karşılaşma (maruz kalma) durumları ve
    dolayısıyla olası virüs taşımaya ilişkin mümkün olduğunca hızlı ve
    güvenilir bir şekilde bilgilendirilmeleri amaçlanmaktadır.
</p>
<p>
    Uygulama, Apple ve Google tarafından sağlanan ve cihazınızın işletim
    sisteminin ayrılmaz bir parçası olan COVID-19 maruz kalma bildirimleri (“<strong>COVID-19
    bildirim sistemini</strong>”) kullanır. COVID-19 bildirim
    sisteminin tam adı, çalışması ve işlevselliği, kullandığınız işletim
    sisteminin üreticisine ve sürümüne bağlı olarak değişebilmektedir. COVID-19
    bildirim sistemi, CWA hizmetlerinin veya Uygulamanın bir parçası değil,
    aksine Uygulamanın öngördüğü bir sistem gereksinimidir. COVID-19 bildirim
    sisteminin kullanılabilirliği, işlevselliği, güvenilirliği ve kullanım
    koşulları ve veri işlemesinden, ilgili işletim sisteminin sağlayıcısı
    sorumludur. RKI’nin bu bağlamda herhangi bir etkisi bulunmamaktadır.
</p>
<p>
    Uygulamanın temel işlevleri aşağıda açıklanmıştır. Bunlar, bilgilerinize
    yönelik açıklamalardır ve Uygulamanın kalitesine ilişkin bir anlaşma veya
    spesifik işlevlere ilişkin bir anlaşma değildir, lütfen bu bağlamda Madde
    10 altındaki bilgileri ve çekinceleri dikkate alın.
</p>
<p>
    Risk değerlendirmesi
</p>
<p>
    İşletim sisteminizde COVID-19 bildirim sistemini etkinleştirdikten ve
    Uygulamadaki risk değerlendirmesini etkinleştirdikten sonra, COVID-19
    bildirim sistemi, cihazınızın Bluetooth arayüzü üzerinden rastgele kimlik
    numaralarını göndermeye başlar. Öte yandan, COVID-19 bildirim sisteminin
    diğer kullanıcılarından rastgele kimlik no’ları alır ve bunları enfeksiyon
    riskini belirlemek üzere Bluetooth sinyal gücü ile ilgili teknik bilgiler,
    ilgili gün ve karşılaşmanın süresi ile birlikte kaydeder (sinyal ne kadar
    güçlü ise, mesafe genellikle o kadar kısadır).
</p>
<p>
    Uygulama ayrıca, CWA hizmetleri aracılığıyla sınır ötesi uyarı sistemine
    katılan ülkelerin resmi Korona uygulamalarına enfekte olduklarını bildiren
    kişilerin rastgele kimlik numaralarının bir listesini düzenli aralıklarla
    alır ve bunu COVID-19 bildirim sistemine aktarır. COVID-19 bildirim
    sistemi, bir riske maruz kalmayı belirlemek için, bunları cihazda saklanan
    rastgele kimlik numaraları ile karşılaştırır.
</p>
<p>
    Enfeksiyon riski
</p>
<p>
    COVID-19 bildirim sisteminin, test sonucu pozitif çıkan bir kişiyle bir
    riskli karşılaşma tespit ettiğinde, COVID-19 bildirim sistemi, Uygulamaya
    bununla ilgili olarak bir ileti gönderir ve temasın sinyal gücü, günü ve
    süresinin kayıtlarını sağlar. Uygulama bu kayıtları değerlendirir ve
    ardından sizin için saptadığı enfeksiyon riski ve ayrıca RKI’nin bu
    konudaki eylem önerileri hakkında sizi bilgilendirir. Bu öneriler örneğin,
    tıp uzmanına, sorumlu sağlık kurumuna danışma ve/veya gönüllü ev izolasyonu
    olabilir.
</p>
<p>
    Test kaydı
</p>
<p>
    SARS-CoV-2 enfeksiyon testi için numune verildiği andan itibaren, Uygulama
    aracılığıyla dijital test bilgilendirme sürecini başlatabilir ve söz konusu
    test sonucunu alabilirsiniz. Bunun için ön koşul, test laboratuvarının CWA
    hizmetlerine bağlanmış olması ve size test kaydı için bir QR kod veya TAN
    (işlem numarası) vermesidir. Uygulama, yalnızca ilgili laboratuvar
    tarafından kendisine gönderilen test sonucunu aktarır. RKI, ne testin
    gerçekleştirilmesinden, ne de test sonucunun içeriğinden sorumludur.
</p>
<p>
    Diğer insanların uyarılması
</p>
<p>
    SARS-CoV-2 bulgusu pozitif çıkması durumunda, son 14 gün boyunca COVID-19
    bildirim sisteminde saklanan kendi rastgele kimlik numaralarınız ve ayrıca
    hastalığın olası bir semptomunun ilk ortaya çıkışıyla ilgili verileri,
    gönüllü olarak CWA hizmetlerine aktarabilirsiniz, böylece sınır ötesi uyarı
    sistemine katılan ülkelerin resmi Korona uygulamaları, sizinle bir riskli
    karşılaşma olması durumunda kendi cihazlarında ilgili bildirimi alabilir.
</p>
<p>
    Uygulamanın teknik açıklaması
</p>
<p>
    Uygulamanın teknik işlevleri ve ilişkili hizmetler ve sistemler aşağıdaki
    linkte ayrıntılı olarak açıklanmaktadır:
</p>
<p>
    https://github.com/Corona-Warn-App
</p>
<p>
    Bu teknik açıklamalar, yalnızca bilgilendirme amaçlıdır ve bu Kullanım
    Koşullarının bir parçası değildir. Ve Uygulamanın kalitesine ilişkin bir
    anlaşma da teşkil etmez.
</p>
<p>
    Ayrıntılı bilgiler
</p>
<p>
    Uygulama ile ilgili ayrıntılı bilgileri aşağıdaki linkte bulabilirsiniz:
    https://www.coronawarn.app/de/
    (Sağlayan kurum: SAP Deutschland SE &amp; Co. KG)
</p>
<p>
    SARS-CoV-2 pandemisi ilgili ayrıntılı bilgileri aşağıdaki linkte
    bulabilirsiniz:
    https://www.zusammengegencorona.de/
    (Sağlayan kurum: Bundesministerium für Gesundheit/Federal Sağlık Bakanlığı)
</p>
<p>
    Bu ek bilgiler, yalnızca açıklama amaçlıdır ve bu Kullanım Koşullarının bir
    parçası değildir.
</p>
<p>
    2. DÜŞÜK RİSK VEYA DAHA YÜKSEK RİSK, NE ANLAMA GELİR?
</p>
<p>
    Uygulama, COVID-19 bildirim sistemi tarafından kaydedilen riskli
    karşılaşmalara göre tahmini bir bireysel risk hesaplar. Bu bağlamda, riskli
    karşılaşmadan bu yana geçen zaman aralığı, riskli karşılaşma süresi,
    Bluetooth sinyal gücünün ölçülen zayıflamasına göre Korona testi pozitif
    çıkan kişiye olan yaklaşık mesafe ve semptomların başlangıcından bu yana
    geçen süre (Korona testi pozitif çıkan kişi tarafından sağlanmışsa) gibi
    faktörler göz önüne alınır.
</p>
<p>
    Bu faktörler temelinde, Uygulamada "düşük", "daha yüksek" veya risk
    değerlendirmesi yapılamıyorsa “bilinmeyen risk” görüntülenir. Bu veri,
    COVID-19 bildirim sisteminden ve CWA hizmetlerinden sağlanan verileri baz
    alan bir tahmindir.
    <strong>
        Bir SARS-CoV-2 enfeksiyonun gerçekten varlığına ilişkin bir ifade
        değildir.
    </strong>
    Örneğin “düşük risk” hesaplandığında bir enfeksiyon söz konusu olabilirken,
    “daha yüksek risk” hesaplandığında bile mutlaka bir enfeksiyon olması
    zorunda değildir.
</p>
<p>
    <strong>
        Başka faktörler, sizin kişisel enfeksiyon riskinizi önemli ölçüde
        etkileyebilmektedir. Bu faktörler, Uygulama tarafından dikkate alınmaz.
    </strong>
    Bunlar, özellikle sizin kişisel koşullarınız, virüs bulaşmış bir kişiyle
    karşılaşma riskinin harici koşulları, kişisel tutumunuz ve Uygulama
    tarafından kaydedilmeyen üçüncü kişilerle olan karşılaşmalarınızdır. Lütfen
    Madde 4‘teki bilgilere dikkat ediniz.
</p>
<p>
    3. RİSKE MARUZ KALINCA - NE YAPMALIYIZ? 
</p>
<p>
    Korona testi pozitif çıkan kişilerle bir riskli karşılaşma hakkında
    Uygulama tarafından bilgilendirildiğinizde, ayrıca bu konuyla ilgili tutum
    önerileri de alırsınız. Bu öneriler yasal olarak bağlayıcı değildir, ancak
    RKI bu önerilere uyulmasını önerir. Enfekte kişilerle bir maruz kalma
    durumunda geçerli olan yasal ve sözleşmeden doğan yükümlülükler ve ayrıca
    resmi düzenlemeler, bu bağlamda etkilenmeksizin geçerliliğini korurlar ve
    bu önerilerden bağımsız olarak riayet edilmelidirler.
</p>
<p>
    <strong>
        Uygulama içinde veya aracılığıyla herhangi bir tıbbi tanı konmaz.
    </strong>
</p>
<p>
    <strong>
        Bir maruz kalma ile ilgili yapılan bilgilendirme, sizin SARS-CoV-2 ile
        enfekte olduğunuz anlamına gelmez.
    </strong>
    Bu bilgilendirme sadece, son 14 gün içinde SARS-CoV-2 enfeksiyon testi
    pozitif olduğu tespit edilen bir kişiyle bir riskli karşılaşma yaşadığınızı
    gösterir. Burada öncelikle, sizin de aynı şekilde enfeksiyon kapmış
    olabileceğinize dair bir olasılık söz konusudur. Bu bağlamda sadece,
    COVID-19 bildirim sistemi ve CWA hizmetleri tarafından sağlanan veriler
    (örneğin semptomların başlangıcına ilişkin veriler) temelinde “düşük” veya
    “daha yüksek” olarak bir risk sınıflandırması yapılır ve enfeksiyonun
    gerçekten var olmasına dair herhangi bir ifade sunulmaz.
</p>
<p>
    <strong>Bir maruz kalma hakkındaki bilgi yanlış olabilir.</strong>
    Maruz kalma verisi, COVID-19 bildirim sistemi tarafından, örneğin
    cihazınızın yanınızda olmadığı bir durumda veya başka bir kişi cihazınızı
    kullanırken kaydedilmiş olabilir. Maruz kalma, COVID-19 bildirim sisteminin
    mevcut sınırları nedeniyle yanlış kaydedilmiş olabilir (Bkz. aşağıdaki
    Madde 8).
</p>
<p>
    4. UYGULAMA, ENFEKSİYONDAN KORUNMA SAĞLAMAZ
</p>
<p>
    Uygulamanın amacı enfeksiyon zincirini kesmektir.
</p>
<ul>
    <li>
        <strong>Uygulama, sizi SARS-CoV-2 enfeksiyonundan korumaz.</strong>
    </li>
    <li>
        <strong>Uygulama, sizin kişisel enfeksiyon riskinizi azaltmaz.</strong>
    </li>
    <li>
        <strong>
            Bir kişi ile maruz kalma durumu yaşarsanız, Uygulama size bu konuda
            bir uyarı vermeden de, SARS-CoV-2 ile enfekte olabilirsiniz:
        </strong>
    </li>
</ul>
<p>
    o Uygulama, diğer insanlarla olan tüm karşılaşmalarınızı bilemez, çünkü
    örneğin Uygulamayı kullanmayan diğer insanlarla karşılaşabilirsiniz,
    cihazınızı her zaman yanınızda taşımıyor veya Uygulamayı her zaman çalışır
    durumda tutmuyorsunuzdur veya karşılaşmaların kaydedilmesi COVID-19
    bildirim sisteminde belirli bazı sınırlara tabidir (Bkz. aşağıdaki Madde
    8).
</p>
<p>
    o Uygulama, sizi yalnızca COVID-19 bildirim sistemi tarafından saptanan ve
    Uygulamaya aktarılan enfekte insanlarla karşılaşma durumundaki riskler
    hakkında bilgilendirir. Bu ise enfekte olmuş kişinin Uygulama aracılığıyla
    bir uyarı tetiklemesini gerektirir. Ancak uyarı tetiklemek isteğe bağlıdır
    ve tüm enfekte kişiler tarafından yapılmayabilir.
</p>
<p>
    Dolayısıyla Uygulamayı kullanırken, lütfen diğer tedbirleri ve resmi
    düzenlemeleri de dikkate alınız. SARS-CoV-2 pandemisi ve ilgili tedbirler
    hakkında güvenilir bilgileri şu adreste bulabilirsiniz:
</p>
<p>
    www.infektionsschutz.de/coronavirus
    (Sağlayan kurum: Bundeszentrale für gesundheitliche Aufklärung/Federal
    Sağlık Bilgilendirme Merkezi)
</p>
<p>
    www.zusammengegencorona.de
    (Sağlayan kurum: Bundesministerium für Gesundheit/Federal Sağlık Bakanlığı)
</p>
<p>
    www.rki.de/covid-19
    (Sağlayan kurum: RKI)
</p>
<p>
    Bu ek bilgiler, yalnızca açıklama amaçlıdır ve bu Kullanım Koşullarının bir
    parçası değildir.
</p>
<p>
    Uygulamayı kullanırken <strong>AHA kurallarına</strong> uyun:
</p>
<p>
    <strong>A</strong>
    - Diğer insanlarla aranıza en azından 1,5 m mesafe bırakın
</p>
<p>
    <strong>H</strong>
    - Ellerinizi düzenli olarak en azından 20 saniye boyunca yıkayın
</p>
<p>
    <strong>A</strong>
    - Alışverişte ve toplu taşıma araçlarında günlük maske takın
</p>
<p>
    Böylece hem kendinizi, hem de başkalarını virüsten korursunuz.
</p>
<p>
    5. TEST SONUÇLARININ ÇAĞRILMASI 
</p>
<p>
    Uygulamayı, sadece kendi test sonuçlarınıza erişmek amacıyla da
    kullanabilirsiniz.
</p>
<p>
    Test sonucunuzu bekliyorsanız, ancak CWA hizmetleri kullanılamıyorsa veya
    test sonuçlarının Uygulama aracılığıyla alınması diğer nedenlerden ötürü
    çalışmıyorsa, lütfen test sonucunuz hakkında bilgiyi, aile doktorunuz veya
    yerel sağlık kurumundaki bir test merkezi gibi diğer iletişim kanalları
    üzerinden sağlayın. Uygulamanın tekrar kullanılabilir duruma gelmesini
    beklemeyin.
</p>
<p>
    6. BİR UYARININ TETİKLENMESİ 
</p>
<p>
    SARS-CoV-2 enfeksiyonu testiniz pozitif çıkmışsa, temas edebileceğiniz
    diğer insanları uyarmak için Uygulamayı kullanabilirsiniz.
    <strong>
        Böyle bir uyarıyı yalnızca, onaylı bir test laboratuvarında yapılan bir
        enfeksiyon testi pozitif olarak belirlendiği takdirde tetiklemenize
        izin verilir.
    </strong>
</p>
<p>
    Test yaptırdığınız laboratuvar, henüz CWA hizmetlerine bağlanmadıysa,
    enfeksiyon durumunuz RKI tarafından kurulan bir doğrulama yardım hattı
    aracılığıyla kontrol edilecektir. Yalnızca bir risk bildirimi yapmak için,
    Uygulama aracılığıyla uyarı tetiklenmesine izin verilmez.
</p>
<p>
    Belirsizlik halinde: Önce aile doktorunuza veya bir sağlık kurumuna
    başvurun
</p>
<p>
    Enfekte olup olmadığınızdan emin değilseniz, lütfen aile doktorunuz veya
    yetkili sağlık kurumu ile iletişime geçin. Orada ayrıntılı danışmanlık
    hizmeti alabilir ve gerekirse enfeksiyon testi yaptırabilirsiniz. Bu
    süreçte, bir SARS-CoV-2 enfeksiyonundan şüpheleniyorsanız, yapmanız
    gerekenler konusunda genel geçerli önerileri uygulayın.
</p>
<p>
    Suistimal yasağı
</p>
<p>
    <strong>
        Bir uyarının kötü niyetli olarak tetiklenmesi, yasaktır ve ciddi
        sonuçlar doğurabilir.
    </strong>
    Özellikle, olumsuz etkilenen diğer insanlara zarar tazminatı ödemekle
    yükümlü kılınabilirsiniz.
</p>
<p>
    7. UYGULAMANIN KULLANIM GEREKSİNİMLERİ
</p>
<p>
    Uygulamayı kullanmak için aşağıdaki teknik gereksinimler zorunludur:
</p>
<p>
    Bir veri bağlantısına ihtiyacınız var
</p>
<p>
    Uygulamanın belirli bazı işlevleri, CWA hizmetleri üzerinden kullanıma
    sunulan merkezi hizmetlere ve sistemlere dayanmaktadır. Dolayısıyla bu
    işlevler, yalnızca cihazınızın internete veri bağlantısı varsa
    kullanılabilmektedir, örneğin, CWA hizmetlerine erişebilmek için UMTS, LTE
    veya WLAN gibi ağ teknolojilerinden yararlanılmaktadır. Veri bağlantısı
    olmadan, Uygulamanın işlevlerinden bazıları veya tamamı kullanılamaz. Bu,
    cihazınızı uçuş moduna geçirdiğinizde veya kapattığınızda da söz konusudur.
</p>
<p>
    COVID-19 bildirim sistemi etkinleştirilmiş olmalıdır
</p>
<p>
    Cihazınızdaki COVID-19 bildirim sistemi, etkinleştirilmiş ve “Almanya”
    bölgesi ve Uygulama için kullanıma açılmış olmalıdır.
</p>
<p>
    <strong><em>Arka plan güncellemesi</em></strong>
</p>
<p>
    Uygulama, arka planda sürekli çalışmalıdır. Cihazınızı yeniden
    başlatırsanız (örn. cihazınızı kapattıktan, bataryası bittikten veya
    işletim sistemi güncellemesinden sonra) veya Uygulamanın zorunlu olarak
    sonlandırılmasından sonra, Uygulamayı yeniden başlatmanız gerekir.
</p>
<p>
    Cihazdaki ayarlar
</p>
<p>
    Uygulamayı kullanmak için cihazınızdaki Bluetooth (BLE) işlevlerini de
    etkinleştirmeli ve gerekirse Uygulama tarafından kullanılmak üzere
    onaylamalısınız.
</p>
<p>
    Uygulamayı kullanmanız için RKI ayrıca, cihazınızda aşağıdaki işlevleri
    etkinleştirmenizi ve gerekirse, bir ön koşul olmasa bile, Uygulamanın temel
    işlevlerini kullanmak için bunların Uygulama tarafından kullanılmasını
    onaylamanızı önerir:
</p>
<ul>
    <li>
        Bildirimler
    </li>
    <li>
        Kamera işlevi
    </li>
</ul>
<p>
    Lütfen cihazınızın ayarlarında, bu işlevlerin etkinleştirildiğini ve
    Uygulamanın kullanımı için onaylandığından emin olun.
</p>
<p>
    Uygulamanın iOS ve Android sistemlerinde nasıl kurulacağına dair ayrıntılı
    kılavuzu, açık kaynak projesinin web sitesinde Corona-Warn-App bölümünde
    bulabilirsiniz: https://www.coronawarn.app/de/
    (Sağlayan kurum: SAP Deutschland SE &amp; Co. KG). Sözü geçen kılavuz,
    yalnızca bilgilendirme amaçlıdır ve bu Kullanım Koşullarının bir parçası
    değildir.
</p>
<p>
    Uygulamanın daima güncel bir sürümünü kullanmalısınız.
</p>
<p>
    RKI, ara sıra Uygulamanın güncellemelerini sağlayacaktır. Bu
    güncellemeleri, cihazınıza hemen yüklemeli ve Uygulamanın daima mevcut en
    son sürümünü kullanmalısınız. Daha eski sürümlerin kullanılması, hatalı
    çalışmalara ve arızalara neden olabilir. Bir güncelleme zorunlu olarak
    gerekliyse, Uygulamayı açtığınızda bu konuda bilgilendirileceksiniz.
</p>
<p>
    <strong>
        <em>iOS veya Android sistemlerinin en son sürümleri gereklidir</em>
    </strong>
</p>
<p>
    Uygulama, Apple tarafından iOS’te ve Google tarafından Android’de sunulan
    COVID-19 bildirim sistemini kullanır. Bu ise sadece, iOS sürümü 13.5’ten ve
    Android’de sürüm 6’dan itibaren mevcuttur. Uygulama, ne yazık ki iki
    işletim sisteminin daha önceki sürümlerinde çalışmamaktadır.
</p>
<p>
    8. UYGULAMANIN SINIRLARI
</p>
<p>
    Uygulama, testi pozitif çıkan diğer kullanıcılarla riskli karşılaşmaları
    belirlemenize yardımcı olabilir. Ancak Uygulamanın dikkate alınması gereken
    sınırları da vardır, özellikle:
</p>
<ul>
    <li>
        Uygulama, sadece işletim sisteminizdeki COVID-19 bildirim sistemi
        tarafından kaydedilen ve Uygulamaya aktarılan maruz kalmaları
        değerlendirebilir. Bu kayıtların COVID-19 bildirim sistemindeki
        mevcudiyeti, eksiksizliği, doğruluğu ve güvenilirliği üzerinde RKI’nin
        bir etkisi yoktur.
    </li>
    <li>
        Uygulama yalnızca, sınır ötesi uyarı sistemine katılan ülkelerin resmi
        Korona uygulamalarının Korona pozitif kullanıcılarının, pozitif test
        sonuçlarını ilgili Korona uygulaması aracılığıyla sınır ötesi uyarı
        işlevi için kullanıma sunmaları ve siz bu kullanıcılarla bir riskli
        karşılaşma yaşamanız halinde sizi uyarabilir.
    </li>
    <li>
        Enfeksiyon riskini değerlendirmek için, Uygulama, ölçülen Bluetooth
        sinyal gücünün zayıflamasını kullanır. Sinyal gücünün zayıflaması daha
        az ise, diğer cihaz daha yakın demektir. Zayıflama artıyorsa, diğer
        cihazın daha uzakta olduğu (yani mesafe iki metreden daha fazla) veya
        sinyali engelleyen iki cihaz arasında başka bir şeyin olduğu anlamına
        gelir. Bu, bir engel, bir duvar veya cihazın bulunduğu bir cep gibi
        nesneler olabileceği gibi, insanlar veya hayvanlar da olabilir.
    </li>
</ul>
<p>
    9. KULLANIM HAKLARI 
</p>
<p>
    <strong><em>Basit kullanım hakkı</em></strong>
</p>
<p>
    Uygulamayı kendi kişisel ve ticari olmayan amaçlarınıza yönelik kullanmanız
    için, size sınırlı, münhasır olmayan, devredilemez, alt lisans olarak
    verilemez, geri alınabilir bir lisans verilmektedir.
</p>
<p>
    Uygulamanın iOS sürümü lisansı, AppStore’ın geçerli kullanım koşullarına
    tabi olarak sahip olduğunuz veya kontrol ettiğiniz herhangi bir Apple
    cihazında kullanımı içerir. Uygulamaya ayrıca aile içi paylaşımı veya toplu
    satın alma yoluyla Apple hesabınıza bağlanan diğer Apple hesapları
    aracılığıyla da erişilebilir ve kullanabilirsiniz.
</p>
<p>
    Yedekleme amaçlı olarak Uygulamanın kopyalarını oluşturmanıza izin verilir.
    Bu belirtilenlerin dışında Uygulama için başka haklara sahip değilsiniz.
</p>
<p>
    <strong><em>Uygulamada mülkiyet kavramı</em></strong>
</p>
<p>
    Uygulamanın tek ve münhasır mülkiyeti, merkezi Dietmar-Hopp-Allee 16, 69190
    Walldorf’ta bulunan SAP SE’ye (“<strong>SAP</strong>”) veya lisans
    verenlerine aittir; bu bağlamda Madde 9 uyarınca size tanınan haklar ve
    SAP’nin sözleşmeyle Federal Almanya Cumhuriyetine verdiği uygulamaya
    ilişkin diğer haklar hariç tutulur.
</p>
<p>
    <strong><em>Açık kaynak lisans bilgileri</em></strong>
</p>
<p>
    Uygulamada kullanılan üçüncü taraf bileşenleri ve geçerli lisans koşulları
    hakkında bilgiler, Uygulamadaki açık kaynak lisans bilgilerinde yer
    almaktadır.
</p>
<p>
    Uygulamanın kaynak kodu, "Apache 2.0 License" lisans koşulları altında
    yayınlanmakta olup, “
    https://github.com/corona-warn-app
    ” adresinden indirilebilir. “Apache 2.0 License” lisans koşullarına “
    https://www.apache.org/licenses/LICENSE-2.0
    ” adresinden erişebilirsiniz.
</p>
<p>
    Uygulamanın kaynak kodunun yanı sıra Uygulamada kullanılan üçüncü taraf
    bileşenleri için geçerli lisans koşulları, Madde 9’da değinilen hakların
    verilmesinden bağımsızdır.
</p>
<p>
    <strong><em>Neye izin verilmez</em></strong>
</p>
<p>
    Uygulamayı manipüle etmenize veya değiştirmenize izin verilmez.
</p>
<p>
    Uygulamayı ve CWA hizmetlerinin arayüzlerini kötü amaçlı kullanamazsınız.
    CWA hizmetlerini, Uygulamanın cihazınızda amaçlanan çalışması dışındaki
    amaçlar doğrultusunda kullanamazsınız. CWA hizmetlerine yalnızca Uygulama
    üzerinden erişmenize izin verilir.
</p>
<p>
    10. KULLANILABİLİRLİĞE VE DEĞİŞİKLİKLERE İLİŞKİN ÖNEMLİ BİLGİLER
</p>
<p>
    Belirli bir işlevsellik talebi kabul edilmez
</p>
<p>
    Uygulama, RKI tarafından yayımlandığı haliyle kullanımınıza sunulur. RKI,
    Uygulamanın veya CWA hizmetlerinin işlevselliğini garanti etmez ve sizinle
    spesifik bir kaliteye ilişkin bir anlaşma yapmamaktadır. Uygulamanın veya
    CWA hizmetlerinin belli bir işlevselliğine veya kalite seviyesine yönelik
    hak talebinde bulunamazsınız. RKI, istediği zaman Uygulamayı değiştirebilir
    ve işlevlerini tamamen veya kısmen kaldırabilir veya Uygulamayı ek işlevler
    ile genişletebilir.
</p>
<p>
    Kullanılabilirlik taahhüdü yok
</p>
<p>
    RKI, istediği zaman Uygulamanın ve CWA hizmetlerinin işletimini
    kısıtlayabilir veya durdurabilir. CWA hizmetleri dahil olmak üzere,
    Uygulamanın veya ilişkili hizmetlerin ve sistemlerin herhangi bir işlevinin
    veya bir bütün olarak sistemin tamamının sürekli kullanıma sunulmasına
    yönelik bir hak talebinde bulunamazsınız.
</p>
<p>
    RKI, CWA hizmetlerinin kullanıma sunulmasına veya performansına ilişkin
    herhangi bir taahhütte bulunmaz. Bunlar, bakım çalışmaları veya arızalar
    nedeniyle geçici olarak ve gerekirse daha uzun süreler için kullanıma
    sunulmayabilir. Bu durumlarda, Uygulamanın işlevselliği kısmen veya tamamen
    kısıtlanır.
</p>
<p>
    Kullanım Koşullarının değiştirilmesi
</p>
<p>
    RKI, bu Kullanım Koşullarını istediği zaman değiştirme hakkını saklı tutar.
    Değiştirilen Kullanım Koşullarını kabul etmezseniz, artık Uygulamayı ve CWA
    hizmetlerini kullanamazsınız ve Uygulamayı cihazınızdan silmeniz gerekir.
</p>
<p>
    Risk değerlendirme parametrelerinin değiştirilmesi
</p>
<p>
    RKI ayrıca, virüs taşıma ile ilgili en son araştırma sonuçlarına
    adaptasyonu sağlamak adına, enfeksiyon riskinin değerlendirilmesinde
    kullanılan parametreleri istediği zaman değiştirme hakkını saklı tutar.
    RKI, bu kapsamda kullanılan parametreleri kendi takdirine göre belirler.
</p>
<p>
    11. GARANTİ YOK 
</p>
<p>
    RKI, Uygulamanın ve CWA hizmetlerinin işlevlerini ve bunların tasarımını
    belirler. RKI, sizinle spesifik bir kalite seviyesi anlaşması yapmaz ve
    siz, Uygulamanın belirli işlevlere sahip olmasına veya bunların tasarım
    şekline yönelik hak talebinde bulunamazsınız. Uygulama, RKI tarafından
    programlandığı şekliyle ve işlevlerle Apple AppStore’da veya Google Play’de
    kullanıma sunulur.
</p>
<p>
    RKI, uygulamayı gereken özenle kullanıma sunacak ve CWA hizmetleriyle
    ilgili olarak da gereken özeni gösterecektir. RKI, Uygulamaya veya CWA
    hizmetlerine ilişkin başka herhangi bir vaatte bulunmaz veya güvence vermez
    ve özellikle şunları garanti etmez:
</p>
<ul>
    <li>
        Sizin Uygulamayı veya CWA hizmetlerini kullanımınızın kesintisiz veya
        hatasız sağlanması,
    </li>
    <li>
        Uygulamada veya CWA hizmetlerinde, kayıp, yolsuzluk, saldırı, virüsler,
        izinsiz müdahale, bilgisayar korsanlığı veya güvenlikle ilgili diğer
        kesintilerin olmaması.
    </li>
</ul>
<p>
    ·
    <br/>
    <br/>
</p>
<p>
    Cihazınızda saklanan diğer tüm uygulamaların yedeklenmesi de dahil olmak
    üzere, cihazınızdaki verileri ve cihazınıza bağlı tüm sistemleri
    yedeklemekten siz sorumlusunuz.
</p>
<p>
    12. UYGULAMANIN İOS SÜRÜMÜ İÇİN ÖZEL KOŞULLARI 
</p>
<p>
    Aşağıdaki koşullar, Uygulamanın Apple AppStore’dan indirilmesi ve iOS
    işletim sisteminde kullanımı için geçerlidir.
</p>
<p>
    Bakım ve destek
</p>
<p>
    Uygulamanın bu Kullanım Koşullarına uygun olarak, bakımından ve
    desteklenmesinden yalnızca Uygulamanın yayımcısı olarak RKI sorumludur.
    Apple, Uygulamaya ilişkin herhangi bir bakım veya destek hizmeti sağlama
    yükümlülüğü üstlenmez.
</p>
<p>
    Apple, arızalar nedeniyle sorumluluk üstlenmez
</p>
<p>
    Uygulama arızalanırsa, bunu Apple’a bildirmekte serbestsiniz. Yasaların
    izin verdiği ölçüde, Apple’ın Uygulamanın kesintiye uğramasına ilişkin
    herhangi bir yükümlülüğü yoktur.
</p>
<p>
    Ürün sorumluluğu
</p>
<p>
    Apple, sizin veya bir üçüncü tarafın Uygulamaya ilişkin, aşağıdakiler de
    dahil olmak üzere, mülkiyet veya kullanımına yönelik bir hak talebinden
    sorumlu değildir:
</p>
<ul>
    <li>
        Ürün sorumluluğuna ilişkin hak talepleri,
    </li>
    <li>
        Uygulamanın geçerli yasal veya düzenleyici gereklilikleri yerine
        getirmemesine yönelik hak talepleri ve
    </li>
    <li>
        Tüketici koruma ve veri gizliliği yasaları veya benzeri yasalar
        kapsamındaki hak talepleri,
    </li>
</ul>
<p>
    HealthKit ve HomeKit Framework’leri kullanımıyla bağlantılı olanlar.
</p>
<p>
    Üçüncü taraf mülkiyet haklarının ihlali
</p>
<p>
    Üçüncü tarafların, Uygulamanın kendi mülkiyet haklarını ihlal ettiğine veya
    sizin Uygulamayı bulundurmanız veya kullanmanız nedeniyle mülkiyet
    haklarının ihlal edildiğine yönelik hak taleplerinde bulunması durumunda,
    Apple, bu konuyu soruşturmak, savunmak, karara bağlamak veya gereğini ifa
    etmekten sorumlu değildir.
</p>
<p>
    ABD ambargoları ve yaptırımları
</p>
<p>
    Bu Kullanım Koşullarını kabul ederek,
</p>
<ul>
    <li>
        Amerika Birleşik Devletleri Hükümeti tarafından ambargoya tabi tutulan
        veya Amerika Birleşik Devletleri Hükümeti tarafından “Teröre Destek
        Veren Ülke” (<em>terrorist supporting country</em>) olarak tanımlanmış
        bir ülkede olmadığınızı ve
    </li>
    <li>
        Amerika Birleşik Devletleri Hükümetinin “Yasaklı veya Kısıtlanmış
        Taraf” (<em>Prohibited or Restricted Party</em>) olarak adlandırdığı
        kişi ve kurumlar listesinde yer almadığınızı onaylamış olursunuz.
    </li>
</ul>
<p>
    Apple’ın üçüncü taraf lehtar hakları
</p>
<p>
    Bu Kullanım Koşulları bağlamında, Apple için üçüncü taraf lehtar hakları
    oluştuğunu ve bu nedenle Apple’ın bu Kullanım Koşullarını size karşı
    uygulayabileceğini onaylar ve kabul edersiniz. Apple’ın bu kapsamdaki
    hakları da dahil olmak üzere, bu Kullanım Koşullarında yapılan
    değişiklikler ve iptaller, sözleşme taraflarına saklı kalır ve Apple’ın
    onayını gerektirmez.
</p>
<p>
    13. SONUÇ HÜKÜMLERİ 
</p>
<p>
    Amaca uygun kullanım / suistimal halinde erişime kapatma
</p>
<p>
    Uygulamayı ve CWA hizmetlerini, yalnızca amacına uygun kullanabilirsiniz.
    RKI, Uygulamanın suistimali veya CWA hizmetlerine kötü niyetli erişim
    durumunda, sizin Uygulamaya ve CWA hizmetlerine erişiminizi kapatma hakkını
    saklı tutar.
</p>
<p>
    Üçüncü taraf hizmetleri
</p>
<p>
    Uygulamanın kullanımıyla bağlantılı olarak üçüncü tarafların hizmetlerini,
    özellikle de bir veri bağlantısının sağlanması için telekomünikasyon hizmet
    sağlayıcılarının hizmetlerinden yararlandığınızda, oluşan masraflardan ve
    ilgili sözleşme koşullarına uymaktan siz sorumlu olursunuz.
</p>
<p>
    Uygulanacak hukuk
</p>
<p>
    Bu Kullanım Koşulları, Almanya Federal Cumhuriyeti yasalarına tabidir.
    Uluslararası Mal Satış Sözleşmelerine ilişkin Birleşmiş Milletler
    Konvansiyonu geçerli değildir. Özellikle sizin tüketici olarak olağan
    ikamet yerinizin bulunduğu ülke, yargı yeri seçimini kısıtlayan ve zorunlu
    hükümlerin uygulanabilirliğine ilişkin yasal hükümler, bu bağlamda
    etkilenmeksizin geçerliliğini korurlar.
</p>
<p>
    Kısmi geçersizlik
</p>
<p>
    Bu Kullanım Koşulları, münferit maddelerin hukuken geçersiz olması
    durumunda bile, geri kalan kısımlarında bağlayıcı kalır Hukuken geçersiz
    olan maddeler yerine, varsa yasal hükümler uygulanır. Bu durum, sözleşme
    taraflarından biri için kabul edilemez bir zorluk teşkil ederse, Kullanım
    Koşulları bir bütün olarak geçersiz hale gelecektir.
</p>
<p>
    * * *
</p>