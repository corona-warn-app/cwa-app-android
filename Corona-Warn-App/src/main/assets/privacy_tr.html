<p>
    Veri Gizliliği Beyanı
</p>
<p>
    Bu Veri Gizliliği Beyanında, Almanya Federal Hükümetinin resmi
    Corona-Warn-App’ını kullandığınızda, verilerinizin nasıl işleneceğini ve
    hangi veri koruma haklarına sahip olduğunuzu öğreneceksiniz.
</p>
<p>
    Burada aşağıdaki konular ele alınmaktadır:
</p>
<p>
    1. Corona-Warn-App’ın yayımcısı kimdir?
</p>
<p>
    2. Uygulamanın kullanılması isteğe bağlı mı?
</p>
<p>
    3. Verileriniz işlenmesinde hangi yasal dayanaklar söz konusudur?
</p>
<p>
    4. Uygulama kimleri hedefler?
</p>
<p>
    5. Hangi veriler işlenir?
</p>
<p>
    6. Verileriniz niçin işleniyor?
</p>
<p>
    7. Sınır ötesi uyarı sistemi nasıl çalışır?
</p>
<p>
    8. Uygulamanın hangi izinlere gerek duyar?
</p>
<p>
    9. Verileriniz ne zaman silinir?
</p>
<p>
    10. Verileriniz kime aktarılır?
</p>
<p>
    11. Verileriniz AB dışındaki ülkelere aktarılacak mı?
    
</p>
<p>
    12. Onayınızı nasıl geri alabilirsiniz?
</p>
<p>
    13. Başka hangi veri koruma haklarına sahipsiniz?
</p>
<p>
    14. Veri koruma görevlisi ve iletişim
</p>
<p>
    Bu metnin tüm kullanıcılar için anlaşılabilir olması amacıyla, mümkün
    olduğunca basit ve teknik terimler içermeyen bir metin hazırladık.
</p>
<h1>
    1. Corona-Warn-App’ın yayımcısı kimdir?
</h1>
<p>
    Bu Uygulama, Almanya Federal Hükümeti için Robert Koch-Institut (Robert
    Koch Enstitüsü) (<strong>RKI</strong>) tarafından yayımlanmaktadır. RKI,
    ayrıca verilerinizin, veri gizliliği kurallarına uygun olarak işlenmesinden
    de sorumludur.
</p>
<p>
    Enfekte olduysanız ve gönüllü olarak sınır ötesi bir uyarı
    tetiklediğinizde, katılımcı ülkelerdeki resmi Korona uygulamalarının
    kullanıcılarıyla bir temas söz konusu olursa, bu kişilerin uyarılması
    sağlanır. Bu durumda, hem RKI, hem de sınır ötesi uyarı sistemine katılan
    ülkelerin yetkili sağlık kurumları, verilerin işlenmesinden müştereken
    sorumlu olur. Ayrıntılar için Madde 7’ye bakın.
</p>
<h1>
    2. Uygulamanın kullanılması isteğe bağlı mı?
</h1>
<p>
    Uygulamanın kullanımı isteğe bağlıdır; Uygulamayı yüklemeniz, Uygulamanın
    hangi işlevlerini kullanmanız ve verileri diğer kişilerle paylaşmanız
    noktasında yalnızca siz karar verirsiniz. Uygulamanın veri aktarımını
    gerektiren tüm işlevleri, öncesinde sizin açık bir şekilde onay vermenizi
    ister. Onay vermezseniz veya sonradan bu onayı geri alırsanız, bu durum
    sizin için bir sakınca doğurmaz.
</p>
<h1>
    3. Verileriniz işlenmesinde hangi yasal dayanaklar söz konusudur?
    
</h1>
<p>
    Verileriniz esas itibariyle yalnızca açık bir şekilde verdiğiniz onay
    temelinde işlenir. Bu bağlamdaki yasal dayanak, GVKT (Genel Veri Koruma
    Tüzüğü) madde 6, fıkra 1, cümle 1, bent a ve sağlık verileri durumundaki
    yasal dayanak ise GVKT madde 9, fıkra 2, bent a’dır. Verdiğiniz onayı,
    istediğiniz zaman geri alabilirsiniz. Onayınız geri alma hakkı ile ilgili
    ayrıntılı bilgileri madde 12’de bulabilirsiniz.
</p>
<h1>
    4. Uygulama kimleri hedefler?
</h1>
<p>
    Uygulama, en az 16 yaşında olan ve Almanya’da yaşayan kişilere yönelik
    hazırlanmıştır.
</p>
<h1>
    5. Hangi veriler işlenir?
</h1>
<p>
    Uygulama, mümkün olduğunca az kişisel verileri işleyecek şekilde
    programlanmıştır. Bu, Uygulama, RKI’nin veya diğer kullanıcıların sizin
    kimliğinizi, adınızı, konumunuzu veya diğer kişisel bilgilerinizi
    öğrenmesine olanak tanıyan verileri toplamadığı anlamına gelir. Dolayısıyla
    Uygulama, analiz araçları üzerinden kullanıcı davranışınızın herhangi bir
    değerlendirmesini yapmaz.
</p>
<p>
    Uygulama tarafından işlenen veriler aşağıdaki kategorilerde
    sınıflandırılabilir:
</p>
<h2>
    a. Erişim verileri
</h2>
<p>
    Uygulama, RKI’nin sunucu sistemiyle (bundan böyle: <strong> sunucu sistemi</strong>) her veri
    alışverişinde, sunucu sistemi
    erişim verileri olarak adlandırılan verileri işler. Bu işlem, Uygulamanın
    güncel verilere (örneğin uyarılar için) erişebilmesi veya akıllı telefonda
    saklanan belirli verileri sunucu sistemine aktarabilmesi için gereklidir.
    Erişim verileri aşağıdaki verilerden oluşmaktadır:
</p>
<ul>
    <li>
        IP adresi
    </li>
    <li>
        Erişimin tarih ve saati
    </li>
    <li>
        Aktarılan veri miktarı (veya paket uzunluğu)
    </li>
    <li>
        Veri alışverişinin başarılı olup olmadığına dair ileti
    </li>
</ul>
<p>
    Bu erişim verileri, Uygulamanın ve sunucu sisteminin teknik açıdan
    işletimini sürdürmek ve güvence altına almak için işlenmektedir. Bu süreçte
    siz, Uygulamanın kullanıcısı olarak şahsen tanımlanmazsınız ve sizin için
    bir kullanıcı profili oluşturulmaz. IP adresi, kullanım işlemi bitiminden
    sonra saklanmaz.
</p>
<p>
    Bir kullanım işlemi sırasında verilerinizin IP adresinize yetkisiz
    atanmasını önlemek için, Uygulama, sunucu sistemine sadece özel bir giriş
    sunucusu üzerinden erişir. Bunun ardından giriş sunucusu, Uygulama
    tarafından talep edilen veya iletilen verileri, IP adresi olmaksızın,
    yetkili sunucuya iletir, bu sayede IP adresi sunucu sisteminde işlenmez.
</p>
<h2>
    b. Maruz kalma verileri
</h2>
<p>
    iPhone’unuzun COVID-19 bildirim sistemini (orada “maruz kalma bildirimleri”
    olarak adlandırılır) veya Android akıllı telefonunuzun (orada “COVID-19
    temas bildirimleri” olarak adlandırılır) etkinleştirdiğinizde, akıllı
    telefonunuz, Bluetooth üzerinden maruz kalma verilerini göndermeye başlar
    ve bu veriler yakınınızda bulunan diğer akıllı telefonlar tarafından
    kaydedilir. Öte yandan, kendi akıllı telefonunuz da diğer akıllı
    telefonlardan maruz kalma verileri alır. Gönderilen maruz kalma verileri
    şunları içerir:
</p>
<ul>
    <li>
        Rastgele kimlik kodları (bundan böyle: <strong> rastgele kimlik numaraları</strong>)
    </li>
    <li>
        Bluetooth protokol sürümü
    </li>
    <li>
        Bluetooth iletim gücü, desibel miliwatt (dBm) olarak
    </li>
</ul>
<p>
    Kaydedilen karşılaşmalardaki maruz kalma verileri, ek olarak şunları
    içerir:
</p>
<ul>
    <li>
        Karşılaşmanın günü, saati ve süresi
    </li>
    <li>
        Bluetooth iletim gücü, dBm cinsinden
    </li>
</ul>
<p>
    Rastgele kimlik numaraları düzenli olarak değiştirilir. Bu yöntem, akıllı
    telefonunuzun bu rastgele kimlikler üzerinden tanımlanmasını önlemeye
    yöneliktir. Akıllı telefonunuz tarafından gönderilen kendi maruz kalma
    verileriniz ve temas halinde olduğunuz kişilerin kayıtlı maruz kalma
    verileri, akıllı telefonunuza kaydedilir ve her ikisi de 14 günlük bir
    sürenin ardından silinir. Aynı şekilde gönderdiğiniz maruz kalma
    verileriniz, diğer Uygulama kullanıcılarının akıllı telefonları tarafından
    kaydedildiğinde, işlenmeye başlanır.
</p>
<p>
    Lütfen dikkate alın: COVID-19 bildirim sistemi, işletim sisteminizin bir
    işlevidir. Dolayısıyla bu sistemin sağlayıcıları ve sorumluları, Apple
    (iPhone’unuz varsa) ve Google’dır (Android akıllı telefonunuz varsa). Bu
    bağlamda verilerin işlenmesi, bu şirketlerin veri koruma yönetmeliklerine
    tabidir ve RKI’nin sorumluluk ve etki alanı dışındadır. İşletim
    sisteminizin sürümüne ve ayarlarına bağlı olarak, fiili gösterimler,
    kullanım adımları ve ayar seçenekleri, bu Veri Gizliliği Beyanındaki
    sunumdan farklı olabilirler. Söz konusu üreticiler, size daha ayrıntılı
    bilgi sağlamaktadır:
</p>
<ul>
    <li>
        Android akıllı telefonlar için bu bilgileri Google’da, cihazınızdaki
        “Ayarlar” &gt; Google &gt; COVID-19 temas bildirimleri ve “Daha fazla
        bilgi” bağlantısı altında bulabilirsiniz.
    </li>
    <li>
        Apple iPhone’ları için bu bilgiler, cihazınızdaki “Ayarlar” &gt; “Maruz
        kalma bildirimleri” ve “Maruz kalma bildirimleri böyle çalışır…”
        bağlantısı altında bulabilirsiniz.
    </li>
</ul>
<h2>
    c. Sağlık verileri
</h2>
<p>
    Sağlık verileri, bir kişinin sağlığı hakkında bilgiler içeren tüm
    verilerdir. Bunlar, yalnızca bir kişinin eski ve güncel hastalıklarıyla
    ilgili bilgileri değil, aynı zamanda hastalık riski (örneğin bir kişinin
    Koronavirüs ile enfekte olma riski) ile ilgili bilgilerdir. Uygulama,
    sağlık verilerini aşağıdaki durumlarda işler:
</p>
<ul>
    <li>
        Bir maruz kalma fark edildiğinde
    </li>
    <li>
        Bir test veya bir pozitif bulgu raporu kaydederseniz
    </li>
    <li>
        Uygulama üzerinden çağırdığınız test sonucu pozitif ise
    </li>
    <li>
        Karşılaşmalarınızı, Uygulama üzerinden olası bir enfeksiyon konusunda
        uyarırsanız
    </li>
    <li>
        Olası Korona semptomların başlangıcına ilişkin beyanda bulunursanız
    </li>
</ul>
<p>
    Ayrıntılar 6. Maddede açıklanmıştır.
</p>
<h1>
    6. Verileriniz niçin işleniyor?
</h1>
<h2>
    a. Risk değerlendirmesi
</h2>
<p>
    Uygulamanın ana işlevlerinden biri, risk değerlendirmesidir. Bunun
    görevleri, Korona testi pozitif çıkan kişilerle olası temaslar (maruz
    kalmalar) konusunda sizi sınır ötesi ortamda da uyarmak, enfeksiyon
    riskinizi hesaplamak ve size bu bağlamda gerekli davranış ve sağlık
    bilgileri temin etmektir.
</p>
<p>
    Bu amaç için Uygulama, arka planda çalışarak sunucu sisteminden, Korona
    testi pozitif çıkan ve sınır ötesi uyarı sistemine katılan ülkelerin resmi
    Korona uygulamaları aracılığıyla gönüllü olarak bir uyarı tetikleyen
    kullanıcılardan rastgele kimlik numaraları ve varsa semptomların
    başlangıcına ilişkin bilgiyi içeren günlük bir liste çağırır (bundan böyle: <strong>pozitif
    liste</strong>). Pozitif listedeki rastgele kimlik
    numaraları, ek olarak ayrıca bir taşıma riski değeri ve tanı tipi hakkında
    bilgi de içerir (bkz. Madde 6 c.).
</p>
<p>
    Uygulama bu rastgele kimlik numaralarını, COVID-19 bildirim sistemine
    aktarır ve bu sistem bu kodları daha önce kaydedilen rastgele kimlik
    numaraları ile karşılaştırır. COVID-19 bildirim sistemi bir eşleşme
    saptarsa, söz konusu maruz kalma için kaydedilen maruz kalma verilerini
    Uygulamaya aktarır. Bu veriler ve pozitif listedeki bilgiler (taşıma riski
    değeri, semptomların başlangıcına ilişkin bilgiler) enfeksiyon riskinizi
    belirlemek için Uygulama tarafından değerlendirmeye alınır. Bu verilerin
    hesaplanmasını belirleyen değerlendirme algoritması, RKI’nin güncel
    bilimsel bulgularına (örn. temas süresinin enfeksiyon riski üzerindeki
    etkisi) dayanmaktadır. Yeni bulgular olması durumunda RKI, Uygulamanın
    değerlendirme ayarları üzerinden değerlendirme algoritmasını
    güncelleyebilir. Bu durumda, yeni değerlendirme ayarları pozitif listeyle
    birlikte Uygulamaya aktarılır.
</p>
<p>
    Enfeksiyon riski, yalnızca Uygulama içinde hesaplanır ve COVID-19 bildirim
    sistemine veya diğer alıcılara (RKI, Almanya’daki diğer sağlık kurumları
    veya diğer ülkeler, Apple, Google ve diğer üçüncü taraflar da dahil olmak
    üzere) aktarılmaz.
</p>
<h2>
    b. Test kaydetme
</h2>
<p>
    Korona testi yaptırdıysanız, testinizi Uygulamaya kaydedebilirsiniz. Test
    sonucu hazır olur olmaz, Uygulama sizi bu konuda bilgilendirecektir. Ancak
    bu bilgilendirme, test laboratuvarının sunucu sistemine bağlı olmasını ve
    sizin ayrıca, test sonuçlarınızın test süreci kapsamında laboratuvar
    tarafından sunucu sistemine (test sonuçları veritabanı) aktarılmasına onay
    vermenizi gerektirir. Uygulamanın sunucu sistemine bağlı olmayan
    laboratuvarlardan gönderilen test sonuçları görüntülenemez. Bir QR kod
    almadıysanız, bu işlevi kullanamazsınız.
</p>
<p>
    <u>Test kaydı</u>
</p>
<p>
    Test sonucunu Uygulama aracılığıyla çağırmak için, testinizi
    kaydetmelisiniz. Bunun için doktorunuzdan veya testin yapıldığı tesisten
    bir QR kod alırsınız. Bu QR kod, Uygulama ile okunabilen bir kod numarası
    içerir. Bu testi kaydetmek için, bu QR kodu akıllı telefonunuzun
    kamerasıyla Uygulamaya taramanız gerekir. Okunan kod numarası, Uygulama
    tarafından karma hale getirilir. Bunun anlamı, kod numarasının spesifik bir
    matematik yöntemi ile sürece yabancılaştırılması ve böylece artık tanınmaz
    hale gelmesidir. Akıllı telefonunuz internete bağlanır bağlanmaz, Uygulama
    bu karma kod numarasını sunucu sistemine iletir. Bunun karşılığında
    Uygulama, sunucu sisteminden bir belirteç, yani bir dijital erişim kodu
    alır ve bu da Uygulamaya kaydedilir. Belirteç, sunucu sistemindeki karma
    kod numarasına bağlıdır. Uygulama daha sonra akıllı telefonunuzdaki karma
    kod numarasını siler. Testinizin kaydedilmesi böylece tamamlanmış olur. Her
    bir karma kod numarası için sunucu sistemi yalnızca bir kez bir belirteç
    verir. Bu sayede QR kodunuzun Uygulamanın diğer kullanıcıları tarafından
    test sonuçlarını sorgulamak için kullanılmasının önüne geçilir.
</p>
<p>
    <u>Test sonucunun saklanması</u>
</p>
<p>
    Test laboratuvarı test sonucunu hazırladığında, hemen bu sonucu ilgili
    karma kod numarası ile birlikte RKI tarafından işletilen test sonuçları
    veri tabanına kaydedilmek üzere gönderir. Test sonuçları veri tabanı,
    sunucu sistemi içinde ayrı bir sunucuda bulunur. Test laboratuvarı,
    Uygulamanın kullandığı matematik yönteminin aynısını kullanarak, size
    verilen QR kodda yer alan kod numarası bazında karma kod numarasını
    oluşturur.
</p>
<p>
    <u>Test sonucunun çağrılması </u>
</p>
<p>
    Uygulama, düzenli olarak belirteci kullanarak sunucu sisteminden kayıtlı
    testinizin durumunu sorgular. Bu bağlamda sunucu sistemi, bu belirteci
    karma kod numarasına atar ve bunu test sonuçları veri tabanına iletir. Veri
    tabanı sistemi, bu karma kod numarası için bir test sonucunun
    <br/>
    yüklenip yüklenmediğini denetler ve sonucu geriye bildirir. Sunucu sistemi,
    daha sonra işlemin durumunu ve test sonuçları veri tabanından sorgulanan
    test sonucunun kendisini (yani test sonucunuzun pozitif veya negatif
    çıktığını) Uygulamaya iletir. Uygulamadaki test durumu bildirimlerini
    etkinleştirdiyseniz (“Ayarlar” &gt; “Bildirimler” altında), ilgili
    bildirimi alırsınız. Uygulamayı açtığınızda, test sonucu size gösterilir.
</p>
<p>
    Korona testiniz pozitif çıkmışsa, Uygulama, tekrar belirteci kullanarak
    sunucu sisteminden bir TAN (işlem numarası) ister. TAN, Uygulama tarafından
    tetiklenen bir uyarı durumunda, diğer kullanıcılara yanlış uyarı
    verilmesini önlemek için gerekli olur. Bu amaçla, sunucu sistemi belirteci
    tekrar karma kod numarasına atar ve test sonuçları veri tabanından bu karma
    kod numarası için gerçekten bir pozitif test sonucunun mevcudiyetini
    doğrulamasını ister. İlgili doğrulama alındığında, sunucu sistemi TAN’ı
    oluşturur ve bunu uygulamaya iletir. Bu TAN’ın bir kopyası sunucu
    sisteminde kalır.
</p>
<h2>
    c. Diğer insanların uyarılması
</h2>
<p>
    Korona testiniz pozitif çıkmışsa, bu Uygulamayı veya katılımcı ülkelerin
    resmi Korona uygulamalarını kullanan diğer kullanıcıları uyarmak için sınır
    ötesi uyarı işlevini kullanabilirsiniz. Bu durumda, Uygulama şu verileri
    sunucu sistemine iletir:
</p>
<ul>
    <li>
        Son 14 gündeki kendi rastgele kimlik numaralarınız
    </li>
    <li>
        Semptomların başlangıcına ilişkin olası bilgi
    </li>
    <li>
        TAN’ınız (bkz. Madde 6 b.)
    </li>
</ul>
<p>
    Akıllı telefonunuz, ilk önce COVID-19 bildirim sisteminden kendi rastgele
    kimlik numaralarınızı Uygulamaya aktarmak için sizden izin isteyebilir.
</p>
<p>
    Rastgele kimlik numaraları sunucu sistemine iletilmeden önce, Uygulama
    rastgele kimlik numaralarına ayrıca bir taşıma riski değeri ve tanı tipi
    hakkında verileri ekler (bunun için Madde 6 a’ya bakın). Uygulamanın uyarı
    işlevi, sadece laboratuvarda onaylanan tanıları kullanılabildiğinden, tanı
    tipi tüm kullanıcılar için aynıdır. Taşıma riski değeri, ilgili rastgele
    kimlik numarasının kullanıldığı gündeki enfeksiyon olasılığının bir tahmini
    değeridir. Enfeksiyon olasılığı, enfeksiyonun süresine ve seyrine bağlı
    olduğundan, örneğin bir maruz kalma gününde, semptomların başlangıcından bu
    yana ne kadar zaman geçmişse, o gün enfeksiyon riski o kadar düşük olur.
</p>
<p>
    Sorgulanan semptomların başlangıcına ilişkin bilginin verilmesi, isteğe
    bağlıdır. Ancak bu bilgi, taşıma riski değerinin daha kesin bir şekilde
    hesaplanmasında yardımcı olmaktadır. Bu bilgiyi sağlamadığınızda,
    enfeksiyonun tipik seyri varsayılarak taşıma riski değeri hesaplanır, yani
    rastgele kimlik numarası kullanımından sonra geçen süre ne kadar uzunsa,
    ilgili taşıma riski değeri o kadar küçük olur.
</p>
<p>
    <u>Uygulama üzerinden test sonucunuzu almadıysanız:</u>
</p>
<p>
    Pozitif test sonucunuzu Uygulama üzerinden çağırmamış olsanız bile, diğer
    insanları uyarabilirsiniz. Bunun için, “TAN iste” prosedürünü seçin. Bunun
    üzerine Uygulama sizden yardım hattını aramanızı ister. Orada bir yardım
    hattı çalışanı, Korona testinizin pozitif çıktığından emin olmak için size
    birkaç soru soracaktır. Bunun amacı, yanlış uyarıların istemeden veya
    kasıtlı olarak tetiklenmesini önlemektir. Bu soruları doğru yanıtladıktan
    sonra, size cep telefonu / telefon numaranız ve adınız sorulacaktır. Bu,
    daha sonra sizi telefonla arayarak, Uygulamaya girmeniz gereken ve TeleTAN
    olarak adlandırılan kodu size bildirmek içindir. Cep telefonunuz / telefon
    numaranız ve adınız, yalnızca bu süreçte geçici olarak kaydedilecek ve en
    geç bir saat içinde silinecektir. Aramanızdan hemen sonra, yardım hattı
    çalışanı, sunucu sistemindeki özel bir erişim yolu üzerinden TeleTAN’ınızı
    oluşturacak ve bu konuda bilgi vermek için sizi arayacaktır. Bir TeleTAN
    yalnızca bir saat süreyle geçerli kalır ve dolayısıyla size iletildikten
    hemen sonra, ancak en geç bir saat içinde yardım hattındaki sistemden
    silinir. Uygulamaya geçerli bir TeleTAN girildikten sonra, bu kod doğrulama
    için sunucu sistemine iletilir. Doğrulama başarılı olursa Uygulama, sunucu
    sisteminden bir belirteç, yani bir dijital erişim kodu alır ve bu da
    Uygulamaya kaydedilir. Uygulama daha sonra bu belirteci sunucu sisteminden
    bir TAN talep etmek için kullanır.
</p>
<h2>
    d. Uygulamanın bilgilenme amaçlı kullanımı
</h2>
<p>
    Uygulamayı yalnızca bilgi edinme amaçlı kullanıyorsanız, yani yukarıda
    belirtilen işlevlerden hiçbirini kullanmıyorsanız, veri işleme yalnızca
    kendi akıllı telefonunuzda gerçekleşir ve RKI tarafından hiçbir kişisel
    veri işlenmez. Uygulamada, örneğin www.bundesregierung.de gibi
    bağlantılı web siteleri açılır ve standart tarayıcıda (Android akıllı
    telefonlar) veya Uygulamada (iPhone’lar) görüntülenir. Hangi verilerin
    işleneceği, erişilen web sitesinin ilgili sağlayıcısı tarafından
    belirlenmektedir.
</p>
<h1>
    7. Sınır ötesi uyarı sistemi nasıl çalışır?
</h1>
<p>
    Diğer ülkelerdeki resmi Korona uygulamalarının kullanıcılarının da
    uyarılmasını için RKI, bu ülkelerdeki sorumlu merciler ve kurumlar (bundan
    böyle: <strong>sağlık kurumları</strong>) ile birlikte uyarı mesajlarının
    sınır ötesi değişimine yönelik merkezi bir uyarı sunucusu (bundan böyle: <strong>veri değişim
    sunucusu</strong>) kurmuştur. Veri değişim sunucusu,
    elektronik sağlık hizmetleri için üye devletler arasında kurulmuş olan ağın
    dijital altyapısını kullanır.
</p>
<p>
    Veri değişim sunucusuna bağlı Korona uygulamalarının ulusal sunucu
    sistemleri, kendi pozitif listelerini düzenli olarak veri değişim
    sunucusuna iletir ve ondan diğer ülkelerin pozitif listelerini alır.
</p>
<p>
    Sunucu sistemi, aldığı pozitif listeleri kendi pozitif listesiyle
    birleştirir, bu sayede risk değerlendirmesinde, diğer Korona
    uygulamalarının kullanıcılarıyla olan riskli karşılaşmalar da dikkate
    alınabilir (bkz. Madde 6 c.). Diğer katılımcı ülkeler, RKI tarafından
    sağlanan pozitif listelerle aynı yöntemi kullanarak çalışmaktadır.
</p>
<p>
    Ortaklaşa işletilen veri değişim sunucusuna, yalnızca ulusal Korona
    uygulamalarının uyumlu olduğu ve aynı yüksek düzeyde veri gizliliği
    güvencesi veren ülkelerin katılmasına izin verilmektedir. Bunun için,
    özellikle, katılımcı ülkelerin Korona uygulamalarının da COVID-19 bildirim
    sistemini kullanması, ilgili ulusal sağlık kurumları tarafından onaylanmış
    olması ve ayrıca kullanıcılarının gizliliğinin korunması zorunludur.
    İşbirliğinin teknik ve organizasyonel ayrıntıları AB Komisyonunun bir
    kararında belirlenmiştir (15 Temmuz 2020 tarihli Uygulama Kararı (AB)
    2020/1023, bu kararı şu adresten erişebilirsiniz:
    https://eur-lex.europa.eu/eli/dec_impl/2020/1023/oj ).
</p>
<p>
    RKI ve katılımcı ülkelerin yetkili sağlık kurumları, sınır ötesi risk
    değerlendirmesi ve uyarısı sağlamak üzere veri değişim sunucusunda bulunan
    pozitif listelerde yer alan verilerin (rastgele kimlik numaraları ve
    semptomların başlangıcına ilişkin olası bilgiler) işlenmesinden müştereken
    sorumludur.
</p>
<p>
    Sisteme katılımcı ülkeler listesinin değişebileceğini, lütfen göz önünde
    bulundurun. Sorumlu sağlık kurumları hakkında bilgilerin bulunduğu güncel
    listenin yer aldığı sıkça sorulan sorulara
    https://www.coronawarn.app/en/faq/#interoperability_countries
    adresinde erişebilirsiniz.
</p>
<h1>
    8. Uygulamanın hangi izinlere gerek duyar?
</h1>
<p>
    Uygulama, akıllı telefonunuzdaki çeşitli işlevlere ve arabirimlere erişim
    gerektirir. Bunun için, Uygulamaya belli bazı izinleri vermenizi
    gereklidir. Bu yetkilendirme sistemi, işletim sisteminizin teknik
    özelliklerine göre değişmektedir. Örneğin yetkilendirmeler, akıllı
    telefonunuzda yetkilendirme kategorilerinde birleştirilmiş olabilir ve
    sizin yetkilendirme kategorisini bir bütün olarak kabul etmeniz
    gerekebilir. Uygulama tarafından talep edilen yetkiler verilmezse, hiçbir
    Uygulama işlevinin kullanılamayacağını veya yalnızca birkaçının
    kullanılabileceğini lütfen unutmayın.
</p>
<h2>
    a. Teknik gereksinimler (tüm akıllı telefonlar)
</h2>
<ul>
    <li>
        Uygulama, sunucu sistemiyle veri alışverişinde bulunabilmek için
        internet bağlantısı gerektirir.
    </li>
    <li>
        Akıllı telefonunuzun kendi rastgele kimlik numaralarını gönderebilmesi
        ve diğer akıllı telefonlardan rastgele kimlik numaralarını
        kaydedebilmesi için, Bluetooth işlevinin etkinleştirilmesi zorunludur.
    </li>
    <li>
        Uygulama, enfeksiyon riskinizi otomatik olarak belirlemek ve bir
        kayıtlı testin durumunu sorgulamak için akıllı telefonunuzda arka
        planda çalışabilmelidir. Arka plan işletimini devre dışı bırakırsanız,
        Uygulamanın tüm eylemlerini kendiniz başlatmanız gerekir.
    </li>
</ul>
<h2>
    b. Android akıllı telefonları
</h2>
<p>
    Bir Android akıllı telefon kullanıyorsanız, ayrıca aşağıdaki sistem
    işlevlerinin de etkinleştirilmesi gerekir:
</p>
<ul>
    <li>
        Android’in COVID-19 bildirim sistemi (COVID-19 temas bildirimleri)
    </li>
    <li>
        Sürüm 10’a kadar olan Android sürümlerinde konum belirleme özelliği
        etkinleştirilmelidir. Ancak konum verileri toplanmaz.
    </li>
    <li>
        Enfeksiyon riskinizin ve test sonuçlarının durumlarındaki
        değişikliklerden haberdar olmak için, bildirim işlevinin
        etkinleştirilmiş olmalıdır. Bildirim işlevi, işletim sisteminde
        standart olarak etkinleştirilmiştir.
    </li>
</ul>
<p>
    Bunların yanı sıra Uygulama aşağıdaki yetkilere gerek duyar:
</p>
<ul>
    <li>
        “Testi kaydet” işlevi, QR kodu okuyabilmek için kameraya erişim yetkisi
        gerektirir.
    </li>
</ul>
<h2>
    c. iPhone’lar (Apple iOS)
</h2>
<p>
    Bir iPhone kullanıyorsanız, aşağıdaki sistem işlevlerinin de
    etkinleştirilmesi gerekir:
</p>
<ul>
    <li>
        iOS’in COVID-19 bildirim sistemi (maruz kalma bildirimleri)
    </li>
    <li>
        Enfeksiyon riskinizin ve test sonuçlarının durumlarındaki
        değişikliklerden haberdar olmak için, bildirimler işlevi
        etkinleştirilmiş olmalıdır.
    </li>
</ul>
<p>
    Bunlara ek olarak Uygulama aşağıdaki yetkilere gerek duyar:
</p>
<ul>
    <li>
        “Testi kaydet” işlevi, QR kodu okuyabilmek için kameraya erişim yetkisi
        gerektirir.
    </li>
</ul>
<h1>
    9. Verileriniz ne zaman silinir?
</h1>
<p>
    Saklama süresi, verilerinizin kaydedildiği amaçlara veya Uygulama
    işlevlerine göre değişmektedir. Verilerin saklama süresini belirlerken RKI,
    inkübasyon dönemi (14 güne kadar) ve enfekte bir kişinin inkübasyon dönemi
    bitiminden sonra diğer insanlar için oluşturduğu enfeksiyon riskinin
    süresine ilişkin güncel bilimsel bulguları dikkate alır. Madde 6’da daha
    kısa bir saklama süresi belirtilmedikçe, aşağıdaki süreler geçerlidir:
</p>
<h2>
    a. Akıllı telefonunuzdaki veriler
</h2>
<p>
    Çağrılan pozitif listeler 14 gün sonra Uygulama belleğinden silinir.
    Uygulamada hesaplanan enfeksiyon riski (örn. “düşük risk”), her
    güncellemeden sonra, ancak en geç 14 gün sonra Uygulama belleğinden
    silinir. Pozitif Korona testi kaydettiyseniz, bir uyarı tetikledikten hemen
    sonra belirteç, Uygulama belleğinden silinir.
</p>
<h2>
    b. Sunucu sistemlerindeki veriler
</h2>
<p>
    Pozitif listeler, 14 gün sonra tüm sunucu sistemlerinden (değişim
    sunucuları dahil) silinir. Diğer tüm veriler en geç 21 gün sonra silinir.
</p>
<h1>
    10. Verileriniz kime aktarılır?
</h1>
<p>
    Uygulama aracılığıyla diğer kullanıcıları uyardığınızda, son 14 güne ait
    rastgele kimlik numaralarınız ve semptomların başlangıcına ilişkin isteğe
    bağlı bilgiler, veri değişim sunucusuna katılan ülkelerin sorumlu sağlık
    kurumlarına gönderilir ve oradan da sınır ötesi uyarı sistemine katılan
    resmi Korona uygulamalarının sunucu sistemlerine aktarılır. Ulusal Korona
    uygulamalarının sunucu sistemleri, verilerinizi pozitif listelerin bir
    ögesi olarak kendi kullanıcılarına dağıtır.
</p>
<p>
    Katılımcı ülkelerin yetkili ulusal sağlık kurumları, ortaklaşa işletilen
    uyarı sisteminin işletimi ve bakımı için AB Komisyonunu işletici kuruluş
    olarak görevlendirmiştir.
</p>
<p>
    RKI, Uygulamanın teknik altyapısının bir bölümünün (örn. sunucu sistemleri,
    yardım hattı) işletimi ve bakımı için, işletici kuruluş olarak T-Systems
    International GmbH ve SAP Deutschland SE &amp; Co. KG firmalarını
    görevlendirmiştir. Bu firmalar, aynı zamanda AB Komisyonu tarafından,
    katılımcı ülkelerin ortaklaşa işletilen uyarı sisteminin teknik yapısının
    temini ve idaresi için alt işleyici olarak görevlendirilmektedir.
</p>
<p>
    Sözü gelmişken, RKI, Uygulamanın kullanımıyla bağlantılı olarak toplanan
    verilerinizi, yalnızca RKI’nin yasalar tarafından yükümlü kılınması veya
    Uygulamanın teknik altyapısına bir saldırı olması durumunda bir yasal
    takibat veya cezai kovuşturma için ifşa edilmesi gerekli olduğu takdirde
    üçüncü taraflara aktarır. Diğer durumlarda veri aktarımı gerçekleşmez.
</p>
<h1>
    11. Verileriniz AB dışındaki ülkelere aktarılacak mı?
</h1>
<p>
    Bir uyarı tetiklediğinizde, ortaklaşa işletilen veri değişim sunucusuna
    bağlı Korona uygulamaları dünya çapındaki mevcut pozitif listeleri
    çağırabilir, böylece tatilde veya iş gezisinde olan kullanıcılar da
    uyarılabilir. Ancak Uygulama tarafından aktarılan veriler, sadece
    Almanya’daki sunucularda veya bir diğer AB (veya Avrupa Ekonomik Alanı)
    ülkesindeki sunucularda işlenir, dolayısıyla Genel Veri Koruma Tüzüğünün
    (GVKT) katı gerekliliklerine tabidir.
</p>
<h1>
    12. Onayınızı nasıl geri alabilirsiniz?
</h1>
<p>
    Geleceğe dönük geçerli olmak üzere, Uygulamada RKI’ye verdiğiniz onayı
    istediğiniz zaman geri alma hakkına sahipsiniz. Ancak bu, iptal işlemi
    geçerli oluncaya kadar bu onay temelinde yürütülmüş olan işlemlerin
    yasalara uygunluğunu etkilemez.
</p>
<h2>
    a. Risk değerlendirmesi onayı
</h2>
<p>
    Onayınızı geri almak için, risk değerlendirmesini devre dışı bırakabilir
    veya Uygulamayı silebilirsiniz. Risk değerlendirmesini tekrar kullanmak
    isterseniz, kaydırıcıyı yeniden etkinleştirebilir veya uygulamayı yeniden
    yükleyebilirsiniz.
</p>
<h2>
    b. Test kaydı için onay
</h2>
<p>
    Onayınızı geri almak için, test kaydetmeyi devre dışı bırakabilir veya
    Uygulamayı silebilirsiniz. Bunun ardından test sonucunu çağırmak için
    kullanılan belirteç, Uygulama belleğinden silinir, böylece belirteç artık
    sunucu sisteminde atanamaz. Bu durumda aynı testi tekrar kaydetmeniz artık
    mümkün olmaz. Yeni bir test kaydetmek isterseniz, sizden yeniden onay
    vermeniz istenecektir.
</p>
<h2>
    c. Uyarı işlevi onayı
</h2>
<p>
    Onayınızı geri almak için, Uygulamayı silmeniz gerekmektedir. Sunucu
    sistemine halen iletilmiş olan rastgele kimlikleriniz, Uygulama belleğinden
    silinecek ve artık atanamayacaktır. Daha sonra tekrar bir uyarı tetiklemek
    isterseniz, Uygulamayı yeniden yüklemeniz ve tekrar onay vermeniz gerekir.
    Uygulamaya kaydedilmiş olan test sonucu, başkalarını uyarmak için tekrar
    kullanılamaz.
</p>
<p>
    RKI, rastgele kimliklerinizi ve taşıma riski değerlerinizi, sunucu sistemi
    tarafından dağıtılmış olan pozitif listelerden ve kullanıcıların akıllı
    telefonlarından silme olanağına sahip değildir. Ayrıca COVID-19 bildirim
    sisteminde saklanan maruz kalma verilerinizi silme işlemini, muhtemelen
    akıllı telefonunuzun sistem ayarlarında manuel olarak
    gerçekleştirmelisiniz. Bunun için ayrıca Madde 5 b altındaki bilgileri
    dikkate alın.
</p>
<h1>
    13. Başka hangi veri koruma haklarına sahipsiniz?
</h1>
<p>
    Kişisel verilerinizi RKI tarafından işlendiği sürece, ek olarak aşağıdaki
    veri koruma haklarına da sahipsiniz:
</p>
<ul>
    <li>
        GVKT Madde 15, 16, 17, 18, 20 ve 21 kapsamındaki haklar,
    </li>
    <li>
        RKI’nin veri koruma görevlisi
        (https://www.rki.de/DE/Content/Institut/OrgEinheiten/Datenschutz/Datenschutz_node.html)
        ile iletişim geçme ve isteklerinizi dile getirme hakkı (GVKT Madde 38
        fıkra 4 uyarınca) ve
    </li>
    <li>
        yetkili veri koruma denetim makamına şikayette bulunma hakkı. Bunun
        için ya ikâmet yerinizdeki yetkili denetim makamı ya da RKI için
        yetkili makam ile iletişime geçebilirsiniz. RKI için yetkili denetim
        makamı: Bundesbeauftragte für den Datenschutz und die
        Informationsfreiheit (Federal Veri Koruma ve Bilgi Özgürlüğü Komiseri)
        Graurheindorfer Str. 153, 53117 Bonn.
    </li>
</ul>
<p>
    Bu veri koruma hakları, ortaklaşa işletilen sınır ötesi veri değişim
    sunucusu ile ilgili olarak, veri değişim sunucusuna katılan ülkelerdeki
    veri işlemeden sorumlu sağlık kurumları tarafından da size tanınmaktadır
    (Bkz. Madde 7).
</p>
<p>
    Lütfen yukarıda sözü geçen veri koruma haklarının, yalnızca bu talep edilen
    hakların ilgili olduğu verilerin açıkça sizin şahsınıza atanabilmesi
    halinde ifa edilebileceğini göz önünde bulundurun. Bu yalnızca, sunucu
    sistemine aktarılan verilerin, şahsınıza veya akıllı telefonunuza açık bir
    şekilde atanmasını sağlayan Uygulama üzerinden daha fazla kişisel verilerin
    toplanmasıyla mümkün olabilmektedir. Bu işlem Uygulamanın amaçları
    doğrultusunda gerekli olmadığından, RKI bu tür ek verileri toplamak zorunda
    değildir (GVKT Madde 11, fıkra 2). Kaldı ki, bu işlem, mümkün olduğunca az
    veri toplama hedefine ters düşecektir. Bu nedenle, yukarıda belirtilen veri
    koruma hakları, kimliğiniz hakkında vermiş olduğunuz ek bilgilerle bile
    genellikle yerine getirilememektedir.
</p>
<h1>
    14. Veri koruma görevlisi ve iletişim
</h1>
<p>
    Veri gizliliğine ilişkin sorularınızı ve endişelerinizi RKI’nin resmi veri
    koruma görevlisine gönderebilirsiniz: Robert Koch-Institut, z. H. des
    Datenschutzbeauftragten (veri koruma görevlisi), Nordufer 20,13353 Berlin
    veya e-posta yoluyla: datenschutz@rki.de.
</p>
<p>
    Yayım tarihi: 17.10.2020
</p>